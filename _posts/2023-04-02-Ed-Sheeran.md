---
layout: post
title: "Ed Sheeran"
author: "Federico"
categories: pop
tags: [cantante,chitarra,irlandese]
image: ed-sheeran.jpeg
---

# Ed Sheeran

Edward Christopher Sheeran (Halifax, 17 febbraio 1991) è un cantautore britannico.

Il suo stile musicale non ha mai subito particolari deviazioni artistiche, basato prevalentemente sulla musica pop con elementi folk, soul e contemporary R&B, oltre a forti influenze derivanti dalla musica tradizionale irlandese. Ha ottenuto grande successo e popolarità in America del Nord, Oceania ed Europa, soprattutto nel Regno Unito, suo paese natale, dove ha infranto svariati record di vendite.

Nel 2011 l'artista ha firmato un contratto discografico con la Asylum Records, sotto la quale ha raggiunto la fama internazionale con il suo terzo album +, certificato sette volte disco di platino in Regno Unito, dove ha inoltre trascorso 200 settimane nella Official Albums Chart. Dopo aver compiuto sporadiche apparizioni nell'album Red di Taylor Swift, nonché nel relativo tour mondiale, nel 2014 ha pubblicato X, che ha superato il successo dell'album precedente, vendendo oltre 10 milioni di copie a livello globale, risultando l'album più venduto dell'anno e conquistando la vetta delle classifiche musicali di 15 Paesi, trainato dai singoli Sing, Don't, Thinking Out Loud, Bloodstream e Photograph, divenuti delle vere e proprie hit internazionali. Nel 2017 è stata la volta di ÷, anch'esso di grande successo commerciale, grazie soprattutto a due dei cinque estratti, Shape of You e Perfect, che hanno guidato l'album verso la prima posizione dei maggiori mercati musicali Il relativo ÷ Tour si è rivelata la tournée più redditizia e vista nella storia della musica, con un incasso di più di 737 milioni di dollari e un pubblico di 8,5 milioni di persone, superando lo U2 360º Tour degli U2. Con oltre 150 milioni di dischi venduti a livello globale, di cui 84,5 milioni di copie certificate nei soli Stati Uniti, è nella lista degli artisti musicali con maggiori vendite della storia.

Persona molto attiva nel supporto delle associazioni benefiche, Sheeran è apprezzato anche per le sue qualità di scrittore e compositore, tanto da essere divenuto autore di brani per diversi artisti. Fra i numerosi premi vinti, vi sono 4 Grammy Award e 6 BRIT Award.

Secondo la rivista statunitense Forbes, con un patrimonio personale stimato in 57 milioni di dollari (corrispondenti a 47,8 milioni di euro), nel 2015 Ed Sheeran è stata la 27ª celebrità più ricca del mondo. Nell'aprile 2017 è stato invece inserito dal settimanale Time fra le 100 personalità più influenti del pianeta. Secondo le statistiche di Spotify, Sheeran si è posizionato secondo tra gli artisti più ascoltati negli anni dieci. 
