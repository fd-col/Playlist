---
layout: post
title: "Drake"
author: "Federico"
categories: rap
tags: [rap, cantante, snoopdog, canadese, statiunit, produttore]
image: drake.jpeg
---

Drake, pseudonimo di Aubrey Drake Graham (Toronto, 24 ottobre 1986), è un rapper, cantante, produttore discografico e attore canadese con cittadinanza statunitense.

Ha acquisito notorietà nei primi anni 2000 per avere interpretato il ruolo di Jimmy Brooks nella serie televisiva Degrassi: The Next Generation, mentre nel 2006 decise di intraprendere la carriera da rapper e cantante, pubblicando il suo primo mixtape, Room for Improvement, seguito da altri due progetti, Comeback Season e So Far Gone, che lo aiutarono a farsi notare nella scena hip hop, tanto da riuscire, nel 2009, a firmare un contratto discografico con l'etichetta Young Money fondata dal rapper Lil Wayne.

Nel 2010 pubblicò il suo primo album in studio, Thank Me Later, che debuttò in prima posizione nella Billboard 200 e venne presto certificato disco di platino dalla RIAA. Le sue due successive pubblicazioni, Take Care e Nothing Was the Same, vennero messe in commercio rispettivamente nel 2011 e nel 2013. Nel 2015 pubblicò due mixtape, If You're Reading This It's Too Late e What a Time to Be Alive, di cui il secondo in collaborazione con Future, entrambi fortemente influenzati da produzioni e sonorità trap. Il suo quarto album in studio, Views, influenzato dal genere dancehall, gli fece battere molti record, restando al primo posto nella Billboard 200 per dieci settimane di seguito. Il secondo singolo del progetto, One Dance, raggiunse la prima posizione delle classifiche di moltissimi Paesi nel mondo; nel 2016 Drake rimase contemporaneamente al primo posto sia della Billboard Hot 100, sia della Billboard 200, per otto settimane. Il primo singolo estratto da Views, Hotline Bling, ottenne il premio per la miglior canzone rap ai Grammy Awards. Nel 2017 pubblicò la compilation More Life, e l'anno seguente i singoli God's Plan, estratto dall'EP Scary Hours, e Nice for What, estratto dal suo quinto album Scorpion, gli consentirono di stabilire nuovamente altri record: il primo debuttò in cima alla Billboard Hot 100 e vi rimase per undici settimane di seguito, venendo poi rimpiazzato proprio dal secondo, rendendo Drake uno dei pochissimi artisti nella storia ad avere due singoli consecutivi al primo posto in classifica. Nel 2021 ha pubblicato il sesto album Certified Lover Boy, con cui ha contemporaneamente piazzato nove canzoni all'interno della top ten della Hot 100 statunitense, facendo del rapper il primo artista nella storia a compiere quest'impresa e sorpassando i Beatles che nel 1964 monopolizzarono l'intera top five.

Drake detiene svariati record delle classifiche Billboard: è detentore del record per il maggior numero di canzoni di un artista solista comparse in classifica (154), il maggior numero di canzoni presenti contemporaneamente in una settimana nella Billboard Hot 100 (24), il maggior tempo di presenza nella classifica con almeno una canzone (431 settimane) e il maggior numero di canzoni debuttate nella Hot 100 in una settimana (21). È uno dei rapper di maggior successo di sempre, avendo venduto circa 170 milioni di dischi a livello mondiale. Nel 2021 è stato premiato da Billboard come artista del decennio 2010-2020. È inoltre proprietario di un'etichetta discografica, OVO Sound, fondata nel 2012.
